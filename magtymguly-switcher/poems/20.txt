Galam alyp, namany gönderdigim bilmezmiň?
Efsun urup, hüthütni inderdigim bilmezmiň?
Arş üstüne galdyryp, mündürdigim bilmezmiň?
Tört gije, üç gün aglap, diňdirdigim bilmezmiň?
Eşek münüp, Isa dek ýeldirdigim bilmezmiň?

Mejnun kibi sährada aglaý-aglaý gezdigim,
Gözüm ýaşyn merjen deý düzüm-düzüm düzdügim,
Warka kimin Gülşadan ölüp, umyt üzdügim
Joşgun berip yşk odun, gaýnap-gaýnap gyzdygym,
Şibli kibi bir dagy ýandyrdygym bilmezmiň?

Hüthüt kimin Pereňden Çyn-Maçyn diýp bardygym,
Bag içinde Bylkysyň saçyn açyp gördügim,
Süleýmanyň tagtyndan sözläp, habar berdigim,
Guş gonsun diýp başymga, bilbil heňin gurdugym,
Çarşenbe gün çaş wagty gondurdygym bilmezmiň?

Surahnyň arkasynda Mejnun gurdy jadyny,
Bismilla diýp başlady, çagyrdy ustadyny,
Hakdan gaýry bir kimse eşitmedi dadyny,
Kyrk aşyk nagra çekip, şugla urdy oduny,
Göz ýaşymdan suw alyp, söndürdigim bilmezmiň?

Şirwan hanyň söwdasy ne ajaýyp söwdadyr!
Gyldan bir ýan agdyrsa, kyýamat gün ryswadyr,
Ýüz ýigrimi sap gurlup, her sapda bir gowgadyr,
Aşyklygyň joşguny akmaz uýgun derýadyr,
Bir jurgadan kyrk aşyk gandyrdygym bilmezmiň?

Ýetilmemiş şunkarym, gamyş ganat-ak türpek,
Dünýä meni taýdyrdy, bir ýanym etdi urpak,
Jany jiger köýüban, tartar, gan goýmaz torpak,
Her tikenden ýüz gunça, her kyrk gülden bir ýarpak,
Dagy-daşy eleýip, öndürdigim bilmezmiň?

Magtymguly, sözleýir, dokuz pelek Zöhresi,
Ýedi ýyldyz gardaşy, Aýyň, Günüň parasy,
Nury-didäm ýagtysy, ak gözümiň garasy,
Aby-zemzem çeşmesi, Sapa, Merwe arasy;
Süleýman dek ähdimni syndyrdygym bilmezmiň?