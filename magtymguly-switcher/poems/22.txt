Gel, köňül, gözlegil älem-jahany,
Näden üçin beýle joşa düşüp sen?
Älemde bir sen dek ýokmy dahanly!
Syryň destan eýläp, paşa düşüp sen.

Seniň kimin ýokmy? – diýip, – dünýäde
Sökseler, neýlär sen, sen namyrada!
Şeýle güýçlendimi yşkyň zyýada?
Hetdiň bilmeý, aşa-aşa düşüp sen!

Gadam goýsaň sähralara, çöllere,
Köňül gaýnap, söz joş eder tillere,
Iller saňa haýran, sen hem – illere,
Ýa aklyň aldyryp, çaşa düşüp sen!

Baka ýokdur söhbediňe, sazyňa,
Ygtybar ýok, gyş günüňe, ýazyňa,
Sen bu derdi ýowutmazdyň özüňe,
Owwaly gerek däl nişe düşüp sen.

Magtymguly, hemme ýola baş urduň,
Çohlar bilen gezdiň, oturdyň, turduň,
Ýalançydan ne hezl etdiň, ne gördüň?
Imdi gör: otuz tört ýaşa düşüp sen.