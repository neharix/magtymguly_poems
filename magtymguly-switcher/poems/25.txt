Jahyllygyň joşy çykdy başymdan,
Men ol joşdan haly bolup galyp men.
Bir gama ulaşdym, gitdim huşumdan,
Bu dert bilen doly bolup galyp men.

Başym ýüz höwesde, köňlüm joşgunda,
Girdaba düşüp men däli-daşgynda,
Nejt dagyna gezem Mejnun yşkynda
Ýanar otly Leýli bolup galyp men.

Ýigitlik paslyny gyşa ýetirdim,
Kämillik keştisin1 derýa batyrdym,
Beýik pikre galdym, aklym ýitirdim.
Tirik erken, öli bolup galyp men.

Bu dünýäni göçüp bargan göç bildim,
Işini bet aňdym, özün puç bildim,
Öňün oýun gördüm, soňun hiç bildim,
Halk içinde däli bolup galyp men.

Magtymguly, paş eýlegil sözüňni,
Pelek muşty häk etmeýen gözüňni,
Bu wagta deň ýaş bilirdiň özüňni,
Imdi gör-bak: uly bolup galyp men.