Her ýigidiň aslyn bileý diýseňiz,
Märekede otur-turuşyn görüň.
Birew bilen aşna bolaý diýseňiz,
Ozal ykrarynda duruşyn görüň.

Uzak, ýakyn ýola barar bolsaňyz,
Merdanlyk gylyjyn çalar bolsaňyz,
Bir bedewni saýlap alar bolsaňyz,
Synasyn, sagrysyn, gerişin görüň.

Bir pul düşse bir üflisiň goluna,
Göwsün açyp gezer gyşyň ýeline,
Hyrydar bolsaňyz gyza, geline,
Edebin, erkanyn, oturşyn görüň.

Goç ýigidiň at-ýaragy şaý bolsa,
Ýetişer, her ýerde haýda-haý bolsa.
Özi Hatam bolup, ýene baý bolsa,
Çar tarapdan myhman gelişin görüň.

Bir niçäni kyldyň maly-bisýary,
Bir niçäni kyldyň bir puluň zary.
Ýagşy-ýaman hemme adamyň bary
Nobat bilen ötüp baryşyn görüň.

Taňry bizar, biliň, zekatsyz baýdan,
Siz hem gaçyň, zynhar1 ol gelen jaýdan,
Merde bir iş düşse görer hudaýdan,
Namardyň hemradan görüşin görüň.

Namart ýörer mydam ölümden gaçyp,
Öýüne gelende, zährini saçyp,
Mert ýigit myhmana göwsüni açyp,
Namardyň meýdana baryşyn görüň.

Zalymlar unudar zikri-allany,
Arzan alyp, gymmat satar gallany,
Süýthor naýynsaplar halal tyllaňy
Haram peýdasyna berişin görüň.

Şeýtan-melgun hergiz tagat etdirmez,
Haramdan gaýtarmaz, halal iýdirmez,
Roza tutdurmaz, namaz uýdurmaz,
Lagnaty şeýtanyň talyşyn görüň.

Goç ýigidiň işi söhbet-saz bolar,
Köňli gyş bolmaýan, daýym ýaz bolar,
Ýagşynyň köňlünde kine az bolar,
Ýamanyň günde bir uruşyn görüň.

Gadyrdan gardaşdan uzak daş bolup,
Gadyrsyz ýat bilen garyndaş bolup,
Magtymguly, näsazlara duş bolup,
Hojanyň, seýidiň ýörişin görüň.