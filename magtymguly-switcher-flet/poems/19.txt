Köňlüm istär, gezsem dünýä-älemi,
Ganatym ýok, uça bilmen, neýläýin!
Okyr men, görer men barça kelamy,
Manysyny saça bilmen, neýläýin!

Köpler onda guwwas1 bolup ýüzerler,
Maňa zahyr, halkdan pinhan gezerler,
Gül badada gülgün şerap ezerler,
El uzadyp, içe bilmen, neýläýin!

Öý daşyndan şerap ysyn noş kyldym,
Gitdi aklym, özüm bilmeý, joş kyldym,
Meý mest boldum, dersiz3 gapa duş geldim
Rugsat bolmaý, aça bilmen, neýläýin!

Ýitdi ýolum, dag kaýsydyr, düz kaýsy,
Aňmaz köňlüm, magny kaýsy, söz kaýsy;
Pähm eýlemez, ýol kaýsydyr, yz kaýsy,
Umyt üzüp, gaça bilmen, neýläýin!

Magtymguly, bu dünýäniň namysyn,
Ýygyp-düýrüp, ýele berdim hamysyn!
Pikir derýasyna aklyň gämisin
Batyrmyşam, çyka bilmen, neýläýin!