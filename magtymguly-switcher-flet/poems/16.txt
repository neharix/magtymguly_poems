Namart kimdir, biler bolsaň,
Ne diýseň, diýr: «Baş üstüne!»
Ezmaýyşyn kylar bolsaň,
Hiç tapylmaz iş üstünde.

Murtun towlap, her ýan tartar,
Haýbaty peleňden artar,
Gök dek gürläp, damak ýyrtar
Taýýar bolan aş üstünde.

Aş üstünde it dek arlar,
Ýersiz ýere har dek harlar,
Her tilki bir şir dek gürlär
Murdar ölen läş üstünde.

Çöl ýerde göwre galdyrma,
Ol-da hoşdur, syr bildirme,
Lap edip, dahan doldurma,
Jeň nan degil diş üstünde.

Diýseler: «Atlan-ha, atlan!»
Mert ýigit — ot çeýnär syrtlan.
Ýow güni gaýrata gatlan,
Lagnat goýma riş üstünde.

Ynsabyn elden byrakmaz,
Akyl adamlykdan çykmaz.
Bu sözüm haýwana ýokmaz,
Adam saklar güwş üstünde.

Magtymguly, söweş bolar,
Ýigidiň syry paş bolar,
Ýa başyn biýr, ýa baş alar
Goç ýigit ýoldaş üstünde.